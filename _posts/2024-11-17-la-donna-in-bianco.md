---
layout: post
title:  La donna in bianco
author: Wilkie Collins
date:   2024-11-17
place: Genova
categories: books
img_src: la-donna-in-bianco.jpg
img_alt: La donna in bianco di W. Collins
---
Amichetto Wilkie Collins è un Maestro della scrittura, della trama, della suspence. Avevo già letto di lui *La pietra di luna* e lo avevo amato. Era estate, ero all'Isola del Giglio, cosa desideri di più di un giallo ben scritto nelle calde sere con i ragni di salsedine in testa? :-)

Rispetto alla Pietra, questo romanzo però porta con se' una novità. La caratterizzazione dei personaggi, soprattutto di due personaggi, è psicologicamente più complessa. Si mostrano al lettore delle figure meno ingenue, meno ottocentesche. Soprattutto il personaggio del conte italiano Fosco è descritto nelle sue contraddizioni: ama gli animali, ha un gusto bucolico, apprezza la forza femminile e contemporaneamente indugia nelle umane passioni che ruotano attorno al potere e al denaro. 

Il romanzo è un sensation novel, si articola cioè attraverso una serie di colpi di scena, di cambi di prospettiva e obbliga il lettore a sospendere il giudizio fino alla fine. Dal punto di vista della forma è scritto come un diario, in ogni capitolo un autore diverso, una diversa prospettiva su uno stesso punto o su quello immediatamente successivo al precedente, a costruire, attraverso le verità dell'individuo, la Verità (o una sua buona approssimazione). 

Questo libro lo consiglio a tutti, soprattutto a quelli che amano il romanzo e la suspence, a grandi e piccini, ai cuori romantici e a quelli più cinici, perché faccio veramente fatica a pensare che, affamati di storia e di storie, non si trovi in questo libro pane per i propri denti!

Buona lettura!
