---
layout: post
title:  Cronache di poveri amanti
author: Vasco Pratolini
date:   2024-11-17
place: Genova
categories: books
img_src: cronache-di-poveri-amanti.jpg
img_alt: Cronache di poveri amanti di V. Pratolini
---
Cronache di poveri amanti mi è capitato. Sono sicura di aver letto da qualche parte il consiglio di lettura di questo libro, ma non ricordo dove, ed è un peccato: devo un grazie a qualcuno.

Il libro è di Vasco Pratolini. Autore presente nella mia memoria scolastica ma come nome, forse associato a Metello, ma tutto qui. Ora la maggior parte degli autori italiani di quel periodo ha su di me un effetto tipo 'occhi al cielo e sbuffo', quindi un po' di scetticismo lo avevo. E invece...

Cronache si legge con grande facilità, la lingua e la sintassi creano un effetto discesa. Gli occhi più che scorrere, rotolano sulle righe. I personaggi sono ben dettagliati, bilanciati. Ci si affeziona praticamente a tutti perché sono credibili, molto italiani, imperfetti e soprattutto vivi. Il romanzo ha in se' un'anima teatrale. E' come se fossero sempre tutti in scena contemporaneamente. Pratolini li va a scovare, a guardare nelle loro stanze affacciate in questa via attorno a cui tutto gira: via del Corno. Siamo a Firenze, sono gli anni dell'ascesa del fascismo. La storia è sfondo e, in alcune circostanze, innesco della vita, ma è quest'ultima la protagonista reale del romanzo. Uomini e donne, tra le voci curiose e indiscrete di una via popolare che sembra la sezione di una casa di bambola con cui tutti abbiamo giocato, almeno una volta. 

Le mie bambole preferite sono state Milena e Gesuina. Sento entrambe un po' dentro di me. 

Consiglio questo libro a chi ama i romanzi che sembrano un lungo metraggio audio-visivo (da questo libro è stato in effetti tratto un film che però io non ho visto). Lo consiglio con la speranza che lasci su di voi il senso di teletrasporto e viaggio nel tempo che ha lasciato a me. 

Buona lettura!

p.s. Il sidecar di Maciste...vorrei saperlo disegnare. E' con un mezzo di trasporto così che spero di fare, un giorno, il mio viaggio verso le nuvole.

