---
layout: post
title:  La saga di Harry Bosch
author: Michael Connelly
date:   2020-09-02
place: Genova
categories: books
img_src: la-saga-di-harry-bosch.jpg
img_alt: La saga di Harry Bosch di M. Connelly
---
Harry Bosch. Per l'anagrafe, Hyeronimus Bosch. E' lui il protagonista di questa serie di racconti di genere giallo - noir a firma Michael Connelly. Ed è sempre lui la prima ragione per cui consiglierei ad amanti del genere, ma non solo, di leggere questa saga. 

Harry ha una storia che è iniziata complicata. Di quelle storie che spesso ti spingono ai margini, tra i *cattivi*, a lottare contro il sistema per sopravvivere e per punirlo di non essersi preso cura di te. E' stato un bel ragazzo e nella testa riccia qualcosa di quel fascino è rimasto. Ha molti conoscenti e nessun amico. Tratta le persone in base al loro grado di coerenza ed onestà. Sembra allergico al prestigio e alle mostrine che paludano il reale valore della gente. Ama le donne belle e difficili da comprendere con un solo sguardo. Quando il gioco si fa duro però fa molta fatica a lasciarsi andare. Harry è un detective della divisione omicidi di Hollywood. Ha il suo personale senso di giustizia. Protegge i deboli dai furbi e dai corrotti. Per lui non esistono compromessi accettabili e se proteggere significa aggredire, non ci pensa un attimo e salta al collo dello splendido di turno. Lo fa come qualcosa che deve essere fatto, e punto.

Ho iniziato a leggere questi libri spinta dalla serie TV ispirata a questa saga. Era l'inizio dell'estate, mi sembrava la lettura giusta per intrattenere il mio estivo tempo libero. Sono ancora di quell'avviso. Harry è perfetto per questo momento dell'anno. Lui è il mondo che a volte mi hanno raccontato. Un mondo in cui le tue origini sono un'opportunità anche quando potevano essere migliori e la giustizia trionfa, anche quando non lo fa pubblicamente. Un mondo dove esistono uomini che hanno come sola opzione quella di difendere chi ne ha bisogno. 

Se quel mondo esistesse allora credo che lì sarebbe sempre estate, farebbe caldo come ora e si potrebbe fare il bagno tutte le volte che si vuole con la testa sott'acqua e le gambe all'aria. 
In quel mondo domani non avrebbe alcun bisogno di promettere di essere migliore di oggi.

Buona lettura!